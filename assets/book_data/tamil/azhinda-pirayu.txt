இரண்டு நாட்கள்‌ பயணம்‌; அதிலும்‌ புழுதி வெயில்‌, இவற்றில்‌ குளியல்‌; இவற்றையெல்லாம்‌ அனுபவித்த பிறகு குமட்டிக்குப்‌ போய்ச்‌ சேர்வதற்குள்‌ போதும்‌, போதும்‌ என்றாகிவிட்டது. குமட்டிக்கு வரும்வரை யார்‌ வீட்டுக்கு முதலில்‌ போகவேண்டும்‌ என்பதைச்‌ சிந்திக்கவேயில்லை. ஊரை நெருங்கும் போது அங்குள்ள நண்பர்களை ஒவ்வொருவராக நினைத்துப்‌ பார்த்தேன்‌. எல்லாம்‌ பழங்காலத்து நினைவுகள்‌.

ஊரில்‌ அவர்‌ இருப்பாரா, இவர்‌ இருப்‌பாரா என்று நினைவுக்‌ குவியலைக்‌ கிளறினேன்‌. நான்‌ எடுத்து வைக்கும்‌ முதல்‌ அடியே தவறாக இருக்கக்கூடாது. சீதாராம ஹெக்கடேயின்‌ வீட்டுக்குப்‌ போகக்கூடாது என்று முடிவு செய்‌தேன்‌. சீதாராமன்‌ என்றதும்‌, அதே பெயருடைய வேறொருநண்பர்‌ நினைவுக்கு வந்தார்‌. இவர்‌ ஹெக்கடேயல்ல; சபாவந்தார்‌. ஊரை அடைந்ததும்‌ முதலில்‌ இருக்கும்‌ வீடு அவருடையதுதான்‌. பழங்காலத்து இனிய நினைவுகளோடு கூடியது அது என்பதால்‌ அவர்‌ வீட்டுக்கே போனேன்‌.

பழைய நண்பரைப்‌ பார்க்கும்‌ மகிழ்ச்சியோடு அங்கே சென்றேன்‌. “ஐயா இருக்கிறீர்களா?” என்று கதவைத்‌ தட்டிக்‌ கேட்கும்போது அவரே வந்து கதவைத்‌ திறந்தார்‌. “காரந்தரா; வாருங்கள்‌ வாருங்கள்‌” என்று என்னை அன்போடு வரவேற்றார்‌, தாகத்தைத்‌ தீர்த்தார்‌. அவா்‌ “ஏன்‌ வந்தீர்கள்‌, இந்த ஊருக்கு?” என்று கேட்கவில்லை. அதற்குப்பதில்‌, “இரண்டு நாட்கள்‌ இருப்பீர்கள்‌ அல்லவா?” என்று கேட்டார்‌. “இரண்டு நாட்கள்‌ அல்ல, நான்கு நாட்கள்‌ இருந்தாலும்‌ இருப்பேன்‌'' என்று சொன்னதும்‌, “மிகவும்‌ நல்லதாயிற்று” என்றார்‌ அவர்‌.


நான்‌ எப்போதும்‌ திரிந்துகொண்டேயிருப்பவன்‌ என்பது அவருக்குத்‌ தெரியும்‌. ஆகவே, “ஏதோ வேலையிருக்கலாம்‌; இல்லாமல்‌ வருவாரா” என்று தமக்குள்‌ நினைத்துக்கொண்டு இருப்பாரே தவிர, ஏன்‌ எதற்கு என்று கேட்கவில்லை. அதேபோல நானும்‌ சதாராமனைப்பற்றிய கேள்விகளைக்‌ கேட்கும்‌ வம்பில்‌ இறங்கவில்லை. என்னுடையது போலீஸ்‌ விசாரணை அல்ல. அந்த ஊரில்‌ எனக்கு இன்னும்‌ பல நண்பர்கள்‌ இருந்தார்கள்‌. ஒவ்வொருவர்‌ வீட்டுக்கும்‌ போய்‌ வந்து உபாயமாக, ஆர்வம்‌ இருந்தும்‌ இல்லாதவனைப்போல நடித்து, தானாக வெளிவரும்‌ பேச்சுக்களிலிருந்து என்‌ கற்பனையினால்‌ மற்றவற்றை நிரப்பிக்கொள்ள வேண்டியதாயிற்று.

வந்த அன்று இரவு சபாவந்தர்‌ வீட்டிலேயே கழிந்தது. குளியலும்‌, தூக்கமுமே எனக்கு அப்போது தேவையாயிருந்‌தவை. அவற்றோடு உணவும்‌ உபசாரமும்‌ சேர்ந்ததால்‌ இரவெல்லாம்‌ நன்றாகத்‌ தூங்கினேன்‌. மறுநாள்‌ காலையில்‌ சிற்றுண்டியை முடித்‌துக்கொண்டு மற்றொரு நண்பர்‌ வீட்டுக்குப்‌ போனேன்‌. போகும்‌ வழியிலேயே முதல்‌ வீட்டாரின்‌ பாக்கு மண்டி இருந்தது. அது ஒரு பெரிய வீடு. வாயிலை அடுத்து ஒரு முற்றம்‌; அதன்‌ பிறகு கடை, அதன்‌ பின்னால்‌ குடியிருக்கும்‌ வீடும்‌ இருக்கலாம்‌.